Dzięki energii słonecznej przez Atlantyk

Katamaran "Sun21" jako pierwszy przepłynął Atlantyk tylko dzięki energii słonecznej

Napędzany wyłącznie energią słoneczną szwajcarski katamaran "Sun21" zakończył we wtorek w Nowym Jorku swój pionierski rejs przez Atlantyk - poinformowali konstruktorzy łodzi.

- Był to pierwszy w historii transatlantycki rejs łodzi napędzanej wyłącznie ogniwami słonecznymi - twierdzą szwajcarscy inżynierowie amatorzy z grupy "transatlantic21", która przygotowała wyprawę. 

Katamaran wyruszył 3 grudnia 2006 r. z Hiszpanii, aby po przebyciu niespełna 13 tys. km przybić do nowojorskiej mariny. Po drodze pięcioosobowa załoga zatrzymywała się na Wyspach Kanaryjskich, Martynice, w Republice Dominikańskiej oraz na amerykańskim półwyspie Floryda.

14-metrowy dwukadłubowiec, nad którego pokładem zainstalowano pokryty ogniwami fotowoltaicznymi dach, wyprodukował podczas rejsu 2 tys. kilowatogodzin energii. Dzięki akumulatorom magazynującym jej nadmiar, łódź mogła kontynuować rejs niezależnie od pory dnia oraz aury, utrzymując stałą prędkość od 5 do 6 węzłów na godzinę (ok. 10 km/h)

- To dowodzi, że można efektywnie podróżować, a przy tym dbać o środowisko - ocenił rejs "Sun21" szyper Michael Thonney.

Inicjatorem projektu jest lekarz z Bazylei Martin Vossler. Liczba 21 użyta w nazwie łodzi wskazuje, że fotoogniwa będą odgrywały kluczową rolę w XXI wieku. Inżynierowie z "transatlantic21" twierdzą, że energia słoneczna może z powodzeniem napędzać nie tylko prywatne łodzie, ale także statki handlowe.
