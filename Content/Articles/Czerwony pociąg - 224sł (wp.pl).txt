"Czerwony pociąg" będzie wpajał patriotyzm 

W Chinach zaczął kursować pierwszy pociąg tematyczny, poświęcony historii Chińskiej Armii Czerwonej. Ma on wpajać obywatelom patriotyzm - informuje prasa chińska. 


"Czerwony pociąg" będzie w ciągu czterech godzin pokonywać trasę między dwoma górami w prowincji Jiangxi, Jiangganshan i Lushan, które były ważnymi punktami rewolucji komunistycznej i ruchu oporu przeciwko japońskiej inwazji. 

Korytarze i wagony pociągu zdobią bambusowe kapelusze i strzelby używane przez żołnierzy Armii Czerwonej oraz zwoje z poezją Mao Zedonga. Pasażerowie mogą też obejrzeć mapy obrazujące przebieg rewolucji w prowincji Jiangxi. 

Na górze Lushan 86 tys. żołnierzy Armii Czerwonej rozpoczęło w październiku 1934 r. Długi Marsz (wycofanie sił komunistycznych pod naporem Kuomintangu), który zakończyło w październiku 1935 roku zaledwie ok. 20 tys. żołnierzy. 

Aby przypomnieć atmosferę tamtych czasów, w "czerwonym pociągu" są puszczane wyłącznie pieśni rewolucyjne. Co bardziej zaangażowani pasażerowie mogą je sobie poćwiczyć w specjalnej sali karaoke. 

W restauracji podawane są wyłącznie jadane przez ówczesnych żołnierzy skromne dania na bazie ryżu i dyni. Wszyscy pracownicy pociągu nie tylko są ubrani w mundury z epoki, ale też opowiadają lub czytają chętnym historie z czasów walki rewolucyjnej i obrony przed japońskim najeźdźcą w latach 1937-1945. 

W 2005 roku rząd przeprowadził kampanię promującą "czerwoną turystykę", m.in. do wioski Shaoshan, gdzie urodził się Mao Zedong. 

Chińska Armia Czerwona powstała w 1927 r. Od 1947 roku nosi nazwę - Chińska Armia Ludowo-Wyzwoleńcza.
