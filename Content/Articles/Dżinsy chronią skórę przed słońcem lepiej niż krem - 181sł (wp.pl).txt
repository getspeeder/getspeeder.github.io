Dżinsy chronią skórę przed słońcem lepiej niż krem 


Grube tkaniny wełniane lub bawełniany - m.in. takie, z których robi się dżinsy - najlepiej chronią skórę przed światłem słonecznym - informuje pismo "Lancet". 


Naukowcy ze szwajcarskiego szpitala Triemli w Zurychu dokonali przeglądu 500 prac naukowych z całego świata, które dotyczyły sposobu ochrony skóry przez mieszkańców różnych krajów. 

Jak wynika z badań, najmniej skutecznym sposobem ochrony są kremy z filtrem. Także przez tradycyjne, letnie ubrania z cienkich tkanin szkodliwy dla skóry ultrafiolet przenika stosunkowo łatwo, zwłaszcza gdy są jasnego koloru i mokre (na przykład kostium kąpielowy). 

Najskuteczniejsze są ubrania okrywające całe ciało w połączeniu z kapeluszem - oraz unikanie przebywania w pełnym świetle słońca. Oczywiście nie ma sensu otulanie się wełnianym płaszczem na plaży, ale warto pamiętać, że byle koszulka nie daje stuprocentowej ochrony - mówią autorzy badań. 

Zdając sobie sprawę, że większość ludzi i tak wybierze kremy ochronne, specjaliści przypominają, by stosować je w odpowiedniej ilości, smarować się kilkakrotnie w ciągu ekspozycji (zwłaszcza gdy wchodzi się do wody) i nie przedłużać nadmiernie opalania. Warto szukać cienia zwłaszcza pomiędzy godzina 11.00 a 15.00.
