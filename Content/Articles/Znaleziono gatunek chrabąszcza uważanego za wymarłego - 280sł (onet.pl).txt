Znaleziono gatunek chrabąszcza uważanego za wymarłego

Okazuje się, że w lasach koło Słupska (Pomorskie) ciągle żyje uznawany od kilkudziesięciu lat za wymarły na Pomorzu chrabąszcz pachnica dębowa. Naukowiec z Akademii Pomorskiej, profesor Oleg Aleksandrowicz znalazł niedawno zmumifikowany okaz tego owada.
- Szczątki pachnicy są stosunkowo świeże, mają rok, góra dwa, co świadczy o tym, że ten gatunek chrabąszcza, wbrew dotychczasowym ustaleniom, występuje w okolicach Słupska. Odkrycie to świadczy o tym jak niezwykle cenne przyrodniczo są tutejsze lasy, bo tam gdzie jest pachnica może również żyć 10 - 12 innych rzadkich gatunków owadów - powiedział prof. Aleksandrowicz.

Pachnica dębowa (Osmoderma eremita) to jeden z największych chrabąszczy w środkowoeuropejskiej faunie. Długość ciała dorosłych osobników waha się od 2,3 do 3,9 cm. Swoją nazwę owad zawdzięcza charakterystycznemu, zbliżonemu do piżma lub wyprawionej skóry zapachowi, jaki w czasie godów wydzielają samce.
 
Osmoderna eremita żyje w dziuplach starych spróchniałych drzew liściastych. Cykl rozwojowy owada dochodzi do czterech lat. Pachnica jest bardzo przywiązana do niewielkiego terenu. Rozmnaża się wyłącznie w dziuplach znajdujących w promieniu 200 metrów od miejsca narodzin. Gdy nie znajdzie takiej dziupli, a w starej skończy się służące jej za pokarm próchno - umiera.

Kiedyś pachnica powszechnie występowała w Europie - od Hiszpanii po zachodnią część Rosji, Włochy aż do południowych krańców Skandynawii. Obecnie owad znajduje się na liście gatunków zagrożonych wyginięciem. Miejsca, w których występuje wymagają szczególnej ochrony.

W Polsce - jak powiedział PAP prof. Aleksandrowicz - pachnica występuje punktowo w Puszczy Białowieskiej oraz na Warmii i Mazurach. Największa odkryta niedawno populacja pachnicy znajduje się na Pojezierzu Iławskim.

Na Pomorzu Osmodermę eremitę jak żyjący tu gatunek, ostatni raz opisali jeszcze przed II wojną światową Niemcy. Potem uznano, że chrabąszcza już tu nie ma.
