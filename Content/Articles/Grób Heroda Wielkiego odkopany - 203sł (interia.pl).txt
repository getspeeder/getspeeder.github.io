Grób Heroda Wielkiego odkopany

Uniwersytet Hebrajski w Jerozolimie ogłosił, że jego naukowcy odkopali grobowiec Heroda Wielkiego, który rządził Judeą od około 37 r. p.n.e. - podaje w swym internetowym wydaniu izraelski dziennik "Haaretz". Miejsce pochówku króla przez lata było jedną z największych tajemnic archeologicznych tego regionu.

Odkrycia dokonał profesor Ehud Netzer, który jest uważany za jednego z największych ekspertów na świecie w kwestii wiedzy o królu Herodzie. Naukowiec pracował nad odnalezieniem grobu od 1972 roku. 

Jak podaje "Haaretz", już od dawna przypuszczano, że Herod Wielki mógł zostać pochowany gdzieś w okolicy Herodionu, jednego z największych kompleksów pałacowych w Cesarstwie Rzymskim, zbudowanego na rozkaz króla. Od lat prowadzono w tej okolicy liczne wykopaliska. Jednak profesor Netzer postanowił zacząć poszukiwania w innym miejscu, pomiędzy fortecą, a dwoma pałacami bocznymi. Jego przypuszczenia okazały się trafne. 

Herod, urodzony w 73 roku p.n.e. został gubernatorem Galilei w wieku 25 lat a następnie, w 40 roku p.n.e. Senat Rzymski ogłosił go królem żydowskim. Jak podają źródła historyczne, Herod Wielki panował od 34 do 40 lat. Według Ewangelii św. Mateusza król ten był odpowiedzialny za "rzeź niewiniątek" w Betlejem. Rozkaz zabicia wszystkich noworodków płci męskiej wydał w obawie przed utratą tronu na rzecz nowego króla, który właśnie miał się narodzić.
