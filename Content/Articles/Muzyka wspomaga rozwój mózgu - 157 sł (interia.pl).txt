Muzyka wspomaga rozwój mózgu

Rodzice, którzy namawiają swe dzieci do nauki gry na instrumencie muzycznym, wiedzą co robią. Nawet jeśli mały muzyk nigdy nie zostanie wirtuozem, czas spędzony na ćwiczeniach nie pójdzie na marne. Jak twierdzą naukowcy z Northwestern University, lekcje muzyki poprawiają funkcjonowanie mózgu, szczególnie zdolności językowe.

Muzyka nie tylko bowiem łagodzi obyczaje, ale pomaga także w rozwoju mózgu, szczególnie jego wrażliwości na brzmienie ludzkiej mowy. Sprawdzono to testując grupę 20 dorosłych, z których połowa miała za sobą długoletnią naukę gry na instrumencie. Badano, jak dobrze są w stanie rozróżnić odmienne intonacje tego samego chińskiego słowa. 

Okazało się, że osoby mające za sobą muzyczną przeszłość zdecydowanie lepiej radziły sobie w rozróżnianiu takich podobnych do siebie dźwięków, o których znaczeniu nie miały żadnego pojęcia.  


Jak pisze w swym kwietniowym numerze czasopismo "Nature Neuroscience", te wyniki podkreślają jak duże jest znaczenie edukacji muzycznej dla rozwoju umysłowego dzieci nawet wtedy, gdy nie przejawiają one szczególnych zdolności w tej dziedzinie.
