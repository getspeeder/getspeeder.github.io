Złoty skarb odkryto przypadkowo w Iranie
Prace ziemne prowadzone przez przedsiębiorstwo robót wodno-kanalizacyjnych w południowo- zachodnim Iranie doprowadziły do przypadkowego odkrycia grobowca i dwóch trumien, zawierających około 500 sztuk złotych ozdób i artefaktów z różnych okresów historycznych - donosi serwis internetowy CHN Agency. 
Archeolodzy zidentyfikowali przedmioty z okresu elamickiego (3400- 550 r. p.n.e.), okresu achemenidzkiego (550-330 r. p.n.e.), partyjskiego (248 r. p.n.e. - 224 r. n.e.) oraz kilka artefaktów ze starożytnej Mezopotamii (IV tysiąclecie p.n.e.).

Odkrycia dokonano w Ramhormoz w prowincji Chuzestan. Buldożery całkowicie zniszczyły grobowiec z drobnych kamieni i poważnie uszkodziły odkryte trumny. Trumny w kształcie litery U z przyciśniętymi do boków uchwytami, złożone były w małym schowku w zniszczonym przez maszyny grobowcu, o konstrukcji typowej dla grobowców budowanych w starożytności w górzystych terenach. Podobne grobowce archeolodzy odkryli już wcześniej w Guran, Jarali Tepes i Jamshidi Tepe.

Cenne znalezisko postawiło przed naukowcami wiele zagadek do rozwiązania. Jak powiedział archeolog Abdul-Reza Peymani, nieznany jest właściciel skarbu, a także pochodzenie niektórych artefaktów. Zdaniem ekspertów zagadkowa jest też obecność w kolekcji przedmiotów z czasów starożytnej Mezopotamii.

Wśród najbardziej interesujących, według archeologów, przedmiotów znajduje się pięć tzw. pierścieni władzy, bardzo podobnych do pierścieni odkrytych w 1982 r. w grobowcu elamickiego króla Kidin Khutrana (1235-1210 r. p.n.e.) w ruinach starożytnego miasta Arjan koło Behbahan, także w prowincji Chuzestan.

Do znaleziska należą też dwie złote bransolety ze zdobieniem w kształcie głowy jelenia i kamieniami szlachetnymi z wzorem roślinnym, złota obręcz z motywami roślinnymi, kilka bransolet z inskrypcjami pismem klinowym, krótka złota laska, 155 złotych wypukłych guzików różnych rozmiarów i 23 złote wisiorki do naszyjników.

Pozostałe przedmioty to bransolety z brązu, naczynia z brązu i gliny, trzy naczynia z marmuru, metalowe trójnogi używane prawdopodobnie jako świeczniki, a także kilka posążków, w tym posążek bogini o kształcie ryby z ornamentem z XVIII w. p.n.e., z czasów dynastii Sukkal Mah.

Jak zapowiedział Sadegh Mohammadi, szef Urzędu Dziedzictwa Kulturalnego i Turystyki prowincji Chuzestan, wszystkie odkryte artefakty zostaną zaprezentowane publicznie.
