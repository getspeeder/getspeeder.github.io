Naukowcy odkryli związek między snem a odpornością
Układ odpornościowy jest ściśle powiązany z zegarem biologicznym, regulującym nasz rytm aktywności i zapadania w sen - wynika z artykułu na łamach pisma "Current Biology". Jak wykazali naukowcy amerykańscy, infekcja bakteryjna zaburza sen muszek owocowych i odwrotnie - problemy ze snem zwiększają podatność tych owadów na infekcje.
Z obserwacji wynika, że po kilku źle przespanych nocach nasza odporność na choroby może spadać. Jednak do tej pory naukowcom nie udało się wyjaśnić biologicznego podłoża tego zjawiska.

Pierwszy krok na tej drodze uczynili teraz badacze z Uniwersytetu Stanforda, którzy prowadzili doświadczenia na muszkach owocowych.
 
Najpierw zaobserwowali, że owady zarażone bakteriami Streptococcus pneumoniae lub Listeria monocytogenes spały gorzej i krócej niż muszki zdrowe. Normalnie zdrowe muszki są przez 12 godzin na dobę bardzo aktywne, w ciągu pozostałych 12 godzin ich aktywność spada i wtedy właśnie zasypiają. Jednak pod wpływem infekcji dobowy rytm aktywności owadów, znajdujący się pod kontrolą zegara biologicznego, ulegał zaburzeniu.

Aby sprawdzić, czy zakłócenia snu mogą obniżają odporność muszek, naukowcy przebadali owady, które miały mutację w jednym z dwóch genów regulujących okołodobowy rytm aktywności i zapadania w sen (czyli genów zegara biologicznego). Były to geny "timeless" (ponadczasowy) oraz "period" (okres). Mutacja powodowała, że traciły one swą aktywność, przez co u owadów dochodziło do zaburzeń snu.

Okazało się, że muszki z mutacją w jednym z tych genów były znacznie bardziej podatne na infekcje, niż owady niezmienione i żyły od nich 2 do 4 razy krócej.

Zdaniem autorów artykułu, odkrycie to wskazuje, że między układem odpornościowym i zegarem biologicznym zachodzi przepływ informacji. Na razie nie wiadomo, w jaki sposób wewnętrzny zegar odbiera sygnały o infekcji w organizmie, ani na jakiej zasadzie układ odpornościowy "czuje", że organizm ma za mało snu.

Badacze liczą jednak, że przyszłe badania na muszkach z uszkodzeniami w innych genach zegara biologicznego pomogą im lepiej zrozumieć tę zagadkę. Wyrażają też nadzieję, że ich najnowsza praca zainspiruje naukowców prowadzących doświadczenia na zwierzętach kręgowych do zgłębiania związku między snem a odpornością. Jak podkreślają, znacznym ułatwieniem może tu być fakt, że odpowiedniki genów "timeless" i "period" są obecne u zwierząt wyższych, również u człowieka.
