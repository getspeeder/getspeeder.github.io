Nepalczyk po raz 17. zdobył Mount Everest
Nepalski przewodnik górski - Szerpa o nazwisku Appa - po raz siedemnasty wszedł na szczyt najwyższej góry świata - Mount Everestu. 
Jak poinformowano w Katmandu, Appa osiągnął dziś szczyt góry wraz z siedmioma innymi Szerpami i jednym zachodnim himalaistą, którego narodowości nie podano.

Appa kierował wyprawą, nazwaną "Ekspedycją Superszerpów" a zorganizowaną w ramach akcji charytatywnej, której celem jest zebranie pieniędzy na naukę i ochronę zdrowia dzieci nepalskich przewodników górskich.
 
46-letni Appa jest pierwszym człowiekiem, który tyle razy zdobył Mount Everest. Uważany jest za najlepszego obecnie przewodnika w Nepalu. Jego główny rywal - Szerpa Chewang Nima tylko czternaście razy prowadził ekspedycje na Mount Everest.

W czasie wyprawy "Superszerpów" kręcono film dokumentalny o drodze na szczyt Everestu.

Do tej pory Mount Everest zdobyło około 1200 himalaistów. 175 ludzi zginęło w wyprawach na ten szczyt.
